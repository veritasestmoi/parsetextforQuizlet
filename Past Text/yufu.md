屈原既放, 游于江潭, 行吟澤畔, 顏色憔悴, 形容枯槁. 漁父見而問之曰：“子非三閭大夫與?何故至于斯?"屈原曰：“舉世皆濁我獨清, 眾人皆醉我獨醒, 是以見放."

漁父曰：“圣人不凝滯于物, 而能與世推移. 世人皆濁, 何不淈其泥而揚其波?眾人皆醉, 何不哺其糟而歠其醨?何故深思高舉, 自令放為?"

屈原曰：“吾聞之, 新沐者必彈冠, 新浴者必振衣；安能以身之察察, 受物之汶汶者乎? 寧赴湘流, 葬于江魚之腹中. 安能以皓皓之白, 而蒙世俗之塵埃乎?"

漁父莞爾⑾而笑, 鼓枻而去, 乃歌曰：“滄浪之水清兮, 可以濯吾纓；滄浪之水濁兮, 可以濯吾足."遂去, 不復與言. 
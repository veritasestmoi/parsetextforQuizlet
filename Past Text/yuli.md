工之僑得良桐焉，斫而為琴，弦而鼓之，金聲而玉應。
自以為天下之美也，獻之太常。使國工視之，曰：“弗古。”還之。

工之僑以歸，謀諸漆工，作斷紋焉；又謀諸篆工，作古窾焉。匣而埋諸土，期年出之，抱以適市。
貴人過而見之，易之以百金，獻諸朝。樂官傳視，皆曰：“希世之珍也。”

工之僑聞之，嘆曰：“悲哉世也！豈獨一琴哉？莫不然矣!而不早圖之，其與亡矣。”
遂去，入于宕之山，不知其所終。

___________________
楚有養狙以為生者，楚人謂之狙公。
　旦日，必部分眾狙于庭，使狙率以之山中，
　求草木之實，賦什一以自奉。或不給，則加鞭箠焉。
　群狙皆畏苦之，弗敢違也。
一日，有小狙謂眾狙曰：「山之果，公所樹與？」
　曰：「否也，天生也。」
　曰：「非公不得而取與？」
　曰：「否也，皆得而取也。」
　曰：「然則吾何假于彼而為之役乎？」
　言未既，眾狙皆寤。
　其夕，相與伺狙公之寢，破柵毀柙，取其積，
　相攜而入于林中，不復歸。狙公卒餒而死。
郁離子曰：「世有以術使民而無道揆者，其如狙公乎？
　惟其昏而未覺也，一旦有開之，其術窮矣！」
君子曰：學不可以已. 
青, 取之於藍, 而青於藍; 冰, 水爲之, 而寒於水. 木直中繩, 輮以爲輪, 其曲中規. 雖有槁暴, 不復挺者, 輮使之然也. 故木受繩則直, 金就礪則利, 君子博學而日參省乎己, 則知明而行無過矣. 
故不登高山, 不知天之高也; 不臨深溪, 不知地之厚也; 不聞先王之遺言, 不知學問之大也. 幹、越、夷、貉之子, 生而同聲, 長而異俗, 教使之然也. 
詩曰：“嗟爾君子, 無恆安息. 靖共爾位, 好是正直. 神之聽之, 介爾景福."神莫大於化道, 福莫長於無禍. 

吾嘗終日而思矣, 不如須臾之所學也; 吾嘗跂而望矣, 不如登高之博見也. 登高而招, 臂非加長也, 而見者遠; 順風而呼, 聲非加疾也, 而聞者彰. 假輿馬者, 非利足也, 而致千里; 
假舟楫者, 非能水也, 而絕江河. 君子性非異也, 善假於物也.

南方有鳥焉, 名曰蒙鳩, 以羽爲巢, 而編之以發, 系之葦苕, 風至苕折, 卵破子死. 
巢非不完也, 所繫者然也. 西方有木焉, 名曰射干, 莖長四寸, 生於高山之上, 而臨百仞之淵, 木莖非能長也, 所立者然也. 蓬生麻中, 不扶而直; 
白沙在涅, 與之俱黑. 蘭槐之根是爲芷, 其漸之滫, 君子不近, 庶人不服. 其質非不美也, 所漸者然也. 故君子居必擇鄉, 遊必就士, 所以防邪辟而近中正也. 

物類之起, 必有所始. 榮辱之來, 必象其德. 肉腐出蟲, 魚枯生蠹. 怠慢忘身, 禍災乃作. 強自取柱, 柔自取束. 邪穢在身, 怨之所構. 施薪若一, 火就燥也, 平地若一, 水就溼也. 草木疇生, 禽獸羣焉, 物各從其類也. 

是故質的張, 而弓矢至焉; 林木茂, 而斧斤至焉; 樹成蔭, 而衆鳥息焉. 醯酸, 而蚋聚焉.故言有招禍也, 行有招辱也, 君子慎其所立乎! 
積土成山, 風雨興焉; 積水成淵, 蛟龍生焉; 積善成德, 而神明自得, 聖心備焉. 故不積跬步, 無以至千里; 不積小流, 無以成江海. 騏驥一躍, 不能十步; 駑馬十駕, 功在不捨. 鍥而舍之, 朽木不折; 鍥而不捨, 金石可鏤. 蚓無爪牙之利, 筋骨之強, 上食埃土, 下飲黃泉, 用心一也. 蟹六跪而二螯, 非蛇鱔之穴無可寄託者, 用心躁也. 

是故無冥冥之志者, 無昭昭之明; 無惛惛之事者, 無赫赫之功. 行衢道者不至, 事兩君者不容. 目不能兩視而明, 耳不能兩聽而聰. 螣蛇無足而飛, 鼫鼠五技而窮.<<詩>>曰：“尸鳩在桑, 其子七兮.淑人君子, 其儀一兮.其儀一兮, 心如結兮" 故君子結於一也. 

昔者瓠巴鼓瑟, 而流魚出聽; 伯牙鼓琴, 而六馬仰秣. 故聲無小而不聞, 行無隱而不形 . 玉在山而草潤, 淵生珠而崖不枯. 爲善不積邪? 安有不聞者乎? 
學惡乎始? 惡乎終? 曰：其數則始乎誦經, 終乎讀禮; 其義則始乎爲士, 終乎爲聖人,  真積力久則入, 學至乎沒而後止也. 故學數有終, 若其義則不可須臾舍也. 爲之, 人也; 舍 之, 禽獸也. 故書者, 政事之紀也; 詩者, 中聲之所止也; 禮者, 法之大分, 類之綱紀也.  故學至乎禮而止矣. 夫是之謂道德之極. 禮之敬文也, 樂之中和也, 詩書之博也, 春秋之微 也, 在天地之間者畢矣.  君子之學也, 入乎耳, 着乎心, 布乎四體, 形乎動靜. 端而言, 蝡而動, 一可以爲法則. 小人之學也, 入乎耳, 出乎口; 口耳之間, 則四寸耳, 曷足以美七尺之軀哉! 古之學者爲己, 今之學者爲人. 君子之學也, 以美其身; 小人之學也, 以爲禽犢. 
西湖最盛,為春,為月. 一日之盛,為朝煙,為夕嵐. 

今歲春雪甚盛,梅花為寒所勒,與杏桃相次開發,尤為奇觀. 石簀數為余言：「傅金吾園中梅,張功甫玉照堂故物也,急往觀之. 」余時為桃花所戀,竟不忍去湖上. 

由斷橋至蘇堤一帶,綠煙紅霧,彌漫二十餘里. 歌吹為風,粉汗為雨,羅紈之盛,多於堤畔之草,豔冶極矣. 

然杭人遊湖,止午、未、申三時,其實湖光染翠之工,山嵐設色之妙,皆在朝日始出,夕舂未下,始極其濃媚. 

月景尤不可言,花態柳情,山容水意,別是一種趣味. 此樂留與山僧遊客受用,安可為俗士道哉! 
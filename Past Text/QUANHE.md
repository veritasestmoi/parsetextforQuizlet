甚矣, 人心之變也, 自分類始! 其禍倡於匪徒, 後遂燎原莫遏, 玉石俱焚. 雖正人君子, 亦受其牽制而或朋從之也. 

夫人與禽各為一類,邪與正各為一類, 此不可不分. 乃同此血氣,同此官骸,同為國家之良民,同為鄉閭之善人, 無分土,無分民, 即子夏所言" 四海皆兄弟」是也, 況當共處一隅? 揆諸出入相友之義, 古聖賢所謂同鄉共井者也. 在字義, 友從兩手,朋從兩肉. 是朋友如一身左右手, 即吾身之肉也. 今試執塗人而語之曰：" 爾其自戕爾手, 爾其自噬爾肉!" 鮮不拂然而怒! 何今分類至於此極耶? 

顧分類之害, 甚於臺灣. 臺屬尤甚於淡之新,艋. 臺為五方雜處, 自林逆倡亂以來, 有分為閩,粵焉, 有分為漳,泉焉. 閩,粵以其異省也, 漳,泉以其異府也. 然同自內府播遷而來, 則同為臺人而已. 今以異省,異府苦分畛域, 王法在所必誅. 矧更同為一府, 而亦有秦,越之異, 是變本加厲, 非奇而又奇者哉? 夫人未有不親其所親, 而能親其所疏. 同居一府, 猶同室之兄弟, 至親也. 乃以同室而操戈, 更安能由親及疏, 而親隔府之漳人,親隔省之粵人乎? 

淡屬素敦古處, 新,艋尤為菁華所聚之區, 遊斯土者, 嘖嘖稱羨. 自分類興, 元氣剝削殆盡, 未有如去年之甚也! 干戈之禍愈烈, 村市半成邱墟. 問為漳,泉而至此乎? 無有也. 問為閩,粵而至此乎? 無有也. 蓋孽由自作, 釁起鬩牆, 大抵在非漳泉,非閩粵間耳. 

自來物窮必變, 慘極知悔. 天地有好生之德, 人心無不轉之時. 予生長是邦, 自念士為四民之首, 不能與在事諸公竭誠化導, 力挽而更張之, 滋愧實甚. 願今以後, 父誡其子,兄告其弟, 各革面,各洗心, 勿懷夙忿,勿蹈前愆. 既親其所親,亦親其所疏, 一體同仁, 斯內患不生,外禍不至. 漳,泉,閩,粵之氣習, 默消於無形. 譬如人身血脈節節相通, 自無他病；數年以後, 仍成樂土, 豈不休哉! 
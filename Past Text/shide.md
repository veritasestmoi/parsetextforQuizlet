自餘爲僇人,居是州,恆惴慄. 其隟也,則施施而行,漫漫而遊. 日與其徒上高山,入深林,窮回溪,幽泉怪石,無遠不到. 到則披草而坐,傾壺而醉. 醉則更相枕以臥,臥而夢. 意有所極,夢亦同趣. 覺而起,起而歸；以爲凡是州之山水有異態者,皆我有也,而未始知西山之怪特. 
今年九月二十八日,因坐法華西亭,望西山,始指異之. 遂命僕人過湘江,緣染溪,斫榛莽,焚茅茷,窮山之高而止. 攀援而登,箕踞而遨,則凡數州之土壤,皆在衽席之下. 其高下之勢,岈然窪然,若垤若穴,尺寸千里,攢蹙累積,莫得遁隱. 縈青繚白,外與天際,四望如一. 然後知是山之特立,不與培塿爲類. 悠悠乎與顥氣俱,而莫得其涯；洋洋乎與造物者遊,而不知其所窮. 引觴滿酌,頹然就醉,不知日之入. 蒼然暮色,自遠而至,至無所見,而猶不欲歸. 心凝形釋,與萬化冥合. 然後知吾向之未始遊,遊於是乎始. 故爲之文以志. 是歲,元和四年也. 
　五代史馮道傳論曰:" 『禮、義、廉、恥，國之四維；四維不張，國乃滅亡. 』善乎管生之能言也! 禮、義，治人之大法；廉、恥，立人之大節. 蓋不廉則無所不取，不恥則無所不為. 人而如此，則禍敗亂亡，亦無所不至. 況為大臣而無所不取，無所不為，則天下其有不亂，國家其有不亡者乎？"

　　然而四者之中，恥尤為要，故夫子之論士曰:"行己有恥."孟子曰:" 人不可以無恥. 無恥之恥，無恥矣."又曰:" 恥之於人大矣! 為机變之巧者，無所用恥焉."所以然者，人之不廉而至於悖禮犯義，其原皆生於無恥也. 故士大夫之無恥，是謂國恥. 

　　吾觀三代以下，世衰道微，棄禮義，捐廉恥，非一朝一夕之故. 然而松柏後凋於歲寒，雞鳴不已於風雨，彼眾昏之日，固未嘗無獨醒之人也. 

　　頃讀顏氏家訓，有云:" 齊朝一士夫，嘗謂吾曰:『我有一兒，年已十七，頗曉書疏. 教其鮮卑語及彈琵琶，稍欲通解，以此伏事公卿，無不寵愛. 』吾時俯而不答. 异哉，此人之教子也! 若由此業，自致卿相，亦不愿汝曹為之! "嗟呼! 之推不得已而仕於亂世，猶為此言，尚有小宛詩人之意；彼閹然媚於世者，能無愧哉! 
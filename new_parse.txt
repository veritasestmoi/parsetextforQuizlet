江出西陵,始得平地,其流奔放肆大.

南合沅、湘 ,北合漢沔,其勢益張.

至於赤壁之下,波流浸灌,與海相若.

清河張君夢得謫居齊安,即其廬之西南爲亭,以覽觀江流之勝,而餘兄子瞻名之曰“快哉”.


蓋亭之所見,南北百里,東西一舍.

濤瀾洶涌,風雲開闔.

晝則舟楫出沒於其前,夜則魚龍悲嘯於其下.

變化倏忽,動心駭目,不可久視.

今乃得玩之几席之上,舉目而足.

西望武昌諸山,岡陵起伏,草木行列,煙消日出.

漁夫樵父之舍,皆可指數.

此其所以爲“快哉”者也.

至於長洲之濱,故城之墟.

曹孟德、孫仲謀之所睥睨,周瑜、陸遜之所騁騖.

其流風遺蹟,亦足以稱快世俗.


昔楚襄王從宋玉、景差於蘭臺之宮,有風颯然至者,王披襟當之,曰：“快哉此風!

 寡人所與庶人共者耶？”宋玉曰：“此獨大王之雄風耳,庶人安得共之!

 ”玉之言蓋有諷焉.

夫風無雌雄之異,而人有遇,不遇之變；楚王之所以爲樂,與庶人之所以爲憂,此則人之變也,而風何與焉？士生於世,使其中不自得,將何往而非病？使其中坦然,不以物傷性,將何適而非快？今張君不以謫爲患,竊會計之餘功,而自放山水之間,此其中宜有以過人者.

將蓬戶甕牖無所不快；而況乎濯長江之清流,揖西山之白雲 ,窮耳目之勝以自適也哉!

 不然,連山絕壑,長林古木,振之以清風,照之以明月,此皆騷人思士之所以悲傷憔悴而不能勝者,烏睹其爲快也哉!

 
元豐六年十一月朔日,趙郡蘇轍記.

